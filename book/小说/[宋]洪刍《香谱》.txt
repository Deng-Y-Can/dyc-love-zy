附录：《香谱》　 
作者：【宋】洪刍 


卷上  

香之品  

龙脑香  

《酉阳杂俎》云：“出波律国，树高八九丈，可六七尺围，叶圆而背白。其树有肥瘦，形似松脂，作杉木气。干脂谓之龙脑香，清脂谓之波律膏。子似豆蔻，皮有甲错。”《海药本草》云：“味苦辛，微温，无毒。主内外障眼、三虫、疗五痔，明目镇心秘精。”又有苍龙脑，主风疹、[黑干] 人，膏煎良，不可点眼。明净如雪花者善，久经风曰，或如麦麸者不佳云。合黑豆、糯米、相思子贮之，不耗。今复有生熟之异。称生龙脑，即上之所载是也，其绝妙者目曰梅花龙脑。有经火飞结成块者，谓之熟龙脑，气味差薄焉，盖易入他物故也。  

麝香  

《唐本草》云：“生中台川谷，及雍州、益州皆有之。”陶隐居云：“形似獐，常食柏叶及啖蛇。”或于五月得者，往往有蛇皮骨。主辟邪、杀鬼精，中恶、风毒、疗伤。多以一子真香分糅作三四子，刮取血膜杂以余物，大都亦有精粗，破皮毛共在裹中者为胜。或有夏食蛇虫多，至寒香满，入春患急痛，自以脚剔出，人有得之者。此香绝胜。带麝非但香辟恶，以香真者一子着脑间枕之，辟恶梦及尸疰鬼气。今或传有水麝脐，其香尤美。  

沉水香  

《唐本草》注云：“出天竺、单于二国，与青桂、鸡骨、栈香同是一树。”叶似橘，经冬不凋，夏生花，白而圆细，秋结实如槟榔，色紫似葚，而味辛，疗风水毒肿，去恶气。树皮青色，木似榉柳，重实黑色沉水者是。今复有生黄而沉水者，谓之蜡沉。又其不沉者，谓之生结。”又《拾遗解纷》云：“其树如椿，常以水试乃知。”余见下卷《天香传》中。  

白檀香  

陈藏器《本草拾遗》曰：“树如檀，出海南，主心腹痛、霍乱、中恶、鬼气、杀虫。”又《唐本草》云：“味咸，微寒，主恶风毒，出昆仑盘盘之国。主消风积、水肿。”又有紫真檀，人磨之以涂风肿，虽不生于中华，而人间遍有之。  

苏合香  

《神农本草》云：“生中台川谷。”陶隐居云：“俗传是师子粪，外国说不尔。今皆从西域来。真者难别，紫赤色如紫檀坚实，极芬香，重如石，烧之灰白者佳。主辟邪、疟、痫、疰，去三虫。”  

安息香  

《本草》云：“出西戎，似柏脂，黄黑色为块。新者亦柔软，味辛苦，无毒，主心腹恶气、鬼疰。”《酉阳杂俎》曰：“安息香，出波斯国，其树呼为辟邪。树长三丈许，皮色黄黑，叶有四角，经冬不凋。二月有花，黄色，心微碧，不结实。刻皮出胶如饴，名安息香。”  

郁金香  

《魏略》云：“生大秦国，二、三月花如红蓝，四、五月采之。其香十二叶，为百草之英。”《本草拾遗》曰：“味苦，无毒，主虫毒、鬼疰、鸦鹘等臭，除心腹间恶气、鬼疰，入诸香用。”《说文》曰：“郁金，芳草。煮以酿鬯，以降神也。”  

鸡舌香  

《唐本草》云：“生昆仑及交、爱以南，树有雌雄。皮叶并似栗，其花如梅，结实似枣核者，雌树也，不入香用。无子者，雄树也。采花酿以成香，微温，主心痛、恶疮，疗风毒，去恶气。”  

薰陆香  

《广志》云：“生海南。”又《僻方注》曰：“即罗香也。”《海药本草》云：“味平温，无毒，主清人神。其香树一名马尾，香是树皮鳞甲，采之复生。”又《唐本草》注云：“出天竺国及邯郸，似枫松脂，黄白色。天竺者多白，邯郸者夹绿色，香不甚烈。微温。主伏尸、恶气，疗风水、肿毒、恶疮。”  

詹糖香  

《本草》云：“出晋安岑州及交、广以南，树似橘，煎枝叶为之，似糖而黑。多以其皮及蠹粪杂之，难得淳正者。惟软乃佳。”  

丁香  

《山海经》曰：“生东海及昆仑国，二、三月花开，七月方结实。”《开宝本草》注云：“生广州，树高丈余，凌冬不凋，叶似栎，而花圆细，色黄。子如丁，长四五分，紫色中有粗大长寸许者，俗呼为母丁香。击之则顺理而折。味辛。主风毒诸肿，能发诸香，及止干霍乱呕吐，验。”

波律香  

《本草拾遗》曰：“出波律国，与龙脑一样都是树之清脂也。除恶气，杀虫疰。”见“龙脑香”，即波律膏也。  

乳香  

《广志》云：“即南海波斯国松树脂有紫赤樱桃者，名乳香，盖薰陆之类也。仙方多用辟邪，其性温，疗耳聋、中风、口噤、妇人血风，能发酒治风冷，止大肠泄僻，疗诸疮疖，令内消。今以通明者为胜，目曰的乳，其次曰拣香，又次曰瓶香，然多夹杂成大块，如沥青之状。又其细者，谓之香缠。”  

青桂香  

《本草拾遗》曰：“即沉香同树细枝、紧实未烂者。”  

鸡骨香  

《本草拾遗》记曰：“亦栈香中形似鸡骨者。”  

木香  

《本草》云：“一名蜜香，从外国舶上来。叶似薯蓣而根大，花紫色，功效极多。味辛温而无毒。主辟温，疗气劣、气不足，消毒，杀虫毒。今以如鸡骨坚实，啮之粘齿者为上。复有马兜苓根，谓之青木香，非此之谓也。或云有二种，亦恐非耳。一谓之云南根。”  

降真香  

《南州记》曰：“生海南诸山。”又云：“生大秦国。”《海药本草》曰：“味温平，无毒。诸天行时气，宅舍怪异，并烧之有验。”《仙传》云：“烧之感引鹤降，醮星辰烧此香甚为第一。小儿带之能辟邪气。其香如苏方木。燃之初不甚香，得诸香和之，则特美。”  

艾蒳香  

《广志》云：“出西国，似细艾。”又云：“松树皮绿衣，亦名艾蒳，可以合诸香烧之，能聚其烟，青白不散。”《本草拾遗》曰：“味温无毒，主恶气，杀蛀虫，主腹冷泄痢。”  

甘松香  

《本草拾遗》曰：“味温无毒，主鬼气，卒心腹痛、胀满，浴人身令香。丛生细叶。”《广志》云：“甘松香生凉州。”  

零陵香  

《南越志》云：“一名燕草，又名薰草，生零陵山谷，叶如罗勒。”《山海经》曰：“薰草似麻叶，方茎，气如蘼芜，可以止疠。”即零陵香。味苦无毒，主恶气注、心腹痛，下气令体香，和诸香或作汤丸用，得酒良。  

茅香花  

《唐本草》云：“生剑南诸州，其茎叶黑褐色，花白，非白茅也。味苦温无毒，主中恶，温胃，止呕吐。叶苗可煮汤浴，辟邪气，令人香。”  

栈香  

《本草拾遗》曰：“亦沉香同树，以其肌理有黑脉者谓之也。”黄熟香，亦栈香之类也，但轻虚枯朽不堪者。今和香中皆用之。  

水盘香  

类黄熟而殊大，多雕为香山佛像，并出舶上。  

白眼香  

亦黄熟之别名也。其色差白，不入药品，和香或用之。  

叶子香  

即栈香之薄者，其香尤胜于栈，又谓之龙鳞香。  

雀头香  

《本草》云：“即香附子也。所在有之。叶茎都似三棱，根若附子，周匝多毛。交州者最胜，大如枣核，近道者如杏仁许。荆襄人谓之莎草。根大下气，除胸腹中热，合和香用之尤佳。”  

芸香  

《仓颉解诂》曰：“芸蒿似邪蒿，可食。”鱼豢《典略》云：“芸香辟纸鱼蠹，故藏书台称芸台。”  

兰香  

《川本草》云：“味辛平，无毒，主利水道，杀虫毒，辟不祥。”一名水香，生大吴池泽。叶似兰，尖长有岐，花红白色而香，主水浴以治风。  

芳香  

《本草》云：“即白芷也。一名茝，又名虈，又名莞，又名符离，又名泽芬。生下湿地，河东川谷尤佳，近道亦有，道家以此香浴去尸虫。”
蘹香  

《本草》云：“即杜衡也。叶似葵，形如马蹄，俗呼为马蹄香。药中少用，惟道家服用，令人身香。”  

蕙香  

《广志》云：“蕙草绿叶紫花，魏武帝以为香，烧之。”  

白胶香  

《唐本草》注云：“树高大，木理细，茎叶三角，商洛间多有。五月斫为坎，十一月收脂。”《开宝本草》云：“味辛苦无毒，主瘾疹、风痒、浮肿，即枫香脂。”  

都梁香  

《荆州记》曰：“都梁县有山，山上有水，其中生兰草，因名都梁香，形如霍香。”古诗曰：“博山炉中百和香，郁金苏合及都梁。”《广志》云：“都梁出淮南，一名煎泽草也。”  

甲香  

《唐本草》云：“蠡类生云南者，大如掌，青黄色，长四五寸，取厣烧灰用之。南人亦煮其肉啖。”今合香多用，谓能发香，复来香烟。须酒蜜煮制方可用，法见下。  

白茅香  

《本草拾遗》记曰：“味甘平，无毒，主恶气，令人身香。煮汁服之，主腹内冷痛。生安南，如茅根，道家用煮汤沐浴。”  

必栗香  

《内典》云：“一名化木香，似老椿。”《海药本草》曰：“味辛温，无毒，主鬼疰心气，断一切恶气。叶落水中鱼暴死，木可为书轴辟白鱼，不损书。”  

兜娄香  

《异物志》云：“出海边国，如都梁香。”《本草》曰：“性微温，疗霍乱、心痛，主风水毒肿恶气，止吐逆。”亦合香用，茎叶似水苏。  

藒车香  

《本草拾遗》曰：“味辛温，主鬼气，去臭及虫鱼蛀物。生彭城，高数尺，白花。”《尔雅》云：“藒车[艹乞]舆。”注曰：“香草也。”  

兜纳香  

《广志》曰：“生剽国。”《魏略》曰：“出大秦国。”《本草拾遗》曰：“味温甘，无毒，去恶气，温中除冷。”  

耕香  

《南方草木状》曰：“耕香茎生细叶。”《本草拾遗》曰：“味辛温，无毒，主臭鬼气，调中。生乌浒国。”  

木蜜香  

《内典》云：“状若槐树。”《异物志》云：“其叶如椿。”《交州记》云：“树似沉香。”《本草拾遗》曰：“味甘温，无毒，主辟恶去邪鬼疰。生南海诸山中。”（种五六年，便有香也。）  

迷迭香  

《广志》云：“出西域。魏文帝有赋，亦尝用。”《本草拾遗》曰：“味辛温，无毒，主恶气，令人衣香，烧之去邪。”
卷下 


香之异  

都夷香  

《洞冥记》：“香如枣核，食一颗历月不饥，或投水中，俄满大盂也。”  

荼芜香  

王子年《拾遗记》：“燕昭王广延国二舞人，帝以荼芜香屑铺地四五寸，使舞人立其上，弥曰无迹。香出波弋国，浸地则土石皆香，着朽木腐草，莫不茂蔚，以薰枯骨，则肌肉皆生。”又出《独异志》。  

辟寒香 辟邪香 瑞麟香 金凤香  

皆异国所献。《杜阳编》云：“自两汉至皇唐，皇后、公主乘七宝辇，四面缀五色玉香囊，囊中贮上四香，每一出游，则芬馥满路。”  

月支香  

《瑞应图》：“大汉二年，月支国贡神香，武帝取看之，状若燕卵，凡三枚，大似枣。帝不烧，付外库。后长安中大疫，宫人得疾，众使者请烧一枚以辟疫气，帝然之。宫中病者瘥，长安百里内闻其香，积九月不散。”  

振灵香  

《十洲记》：“聚窟洲有大树如枫，而叶香闻数百里，名曰返魂树。根于玉釜中煮汁如饴，名曰惊精香，又曰振灵香，又曰返生香，又曰马精香，又名却死香。一种五名，灵物也。香闻数百里，死尸在地闻即活。”  

千亩香  

《述异记》曰：“南郡有千亩香林，名香往往出其中。”  

十里香  

《述异记》曰：“千年松香闻于十里。”  

[香黹]齐香  

《酉阳杂俎》曰：“出波斯国拂林，呼为顶勃梨[口他]。长一丈余，围一尺许，皮色青薄而极光净，叶似阿魏，每三叶生于条端，无花结实。西域人常八月伐之，至冬更抽新条，极滋茂。若不剪除，反枯死。七月断其枝，有黄枝，其状如蜜，微有香气，入药疗百病。”  

龟甲香  

《述异记》曰：“即桂香之善者。”  

兜末香  

《本草拾遗》曰：“烧去恶气，除病疫。”《汉武帝故事》曰：“西王母降，上烧是香。兜渠国所献，如大豆，涂宫门，香闻百里。关中大疫，死者相枕，烧此香，疫则止。”《内传》曰：“死者皆起。”此则灵香，非中国所致。  

沉光香  

《洞冥记》：“涂魂国贡门中，烧之有光，而坚实难碎，太医以铁杵舂如粉而烧之。”  

沉榆香  

《封禅记》：“黄帝列珪玉于兰蒲席上。燃沉榆香，舂杂宝为屑，以沉榆和之若泥，分尊卑华戎之位。”  

茵墀香  

《拾遗记》：“灵帝初平三年，西域献，煮汤辟疠，宫人以沐头。”  

石叶香  

《拾遗记》曰：“此香叠叠状如云母，其气辟疠。魏文帝时题腹国献。”  

凤脑香  

《杜阳编》：“穆宗尝于藏真岛前焚之，以崇礼敬。”  

柴木香  

《述异记》：“一名红蓝香，又名金香，又名麝香草香，出苍梧、桂林二郡界。”
威香  

孙氏《瑞应图》曰瑞草，曰：“一名威蕤，王者礼备，则生于殿前。”又云：“王者爱人命，则生。”  

百濯香  

《拾遗记》：“孙亮宠姬四人，合四气香，皆殊方异国所献。凡经践蹑安息之处，香气在衣，弥年不歇，因香名百濯，复目其室曰思香媚寝。”  

龙文香  

《杜阳编》：“武帝时所献，忘其国名。”  

千步香  

《述异记》：“南海出千步者，佩之，香闻于千步。”草也。今海隅有千步草，是其种也。叶似杜若，而红碧相杂。《贡籍》曰：“南郡贡千步香。”  

薰肌香  

《洞冥记》：“用薰人肌骨，至老不病。”  

蘅芜香  

《拾遗记》：“汉武帝梦李夫人授蘅芜之香，帝梦中惊起。香气犹着衣枕，历月不歇。”  

九和香  

《三洞珠囊》曰：“天人玉女捣罗天香，按擎玉炉烧九和之香。”  

九真雄麝香  

《西京杂记》：“赵昭仪上姊飞燕三十五物，有青木香、沉水香、九真雄麝香。”  

罽宾国香  

《卢氏杂说》：“杨收尝召崔安石食，盘前置香一炉，烟出如楼台之状。崔别闻一香，非似炉烟，崔思之。杨顾左右，取白角碟子，盛一漆球子呈崔曰：‘此罽宾国香，所闻即此香也。’”  

拘物头花香  

《唐太宗实录》曰：“罽宾国进拘物头花香，香闻数里。”  

升霄灵香  

《杜阳编》：“同昌公主死，主哀痛，常令赐紫尼及女道冠焚升霄灵之香，击归天紫金之磬，以导灵升。”  

只精香  

《洞冥记》：“出涂魂国，烧此香魑魅精只皆畏避。”
飞气香  

《三洞珠囊隐诀》云：“真檀之香、夜泉玄脂朱陵飞之香、返生之香，皆真人所烧之香也。”  

金磾香  

《洞冥记》：“金曰磾既入侍，欲衣服香洁，变胡虏之气，自合此香，帝果悦之。曰磾尝以自薰，宫人以见者，以增其媚。”  

五香  

《三洞珠囊》曰：“五香，一株五根，一茎五枝，一枝五叶，一叶间五节，五五相对，故先贤名之。五香之木，烧之十曰，上彻九星之天，即青木香也。”  

千和香  

《三洞珠囊》：“峨嵋山孙真人然千和之香。”  

兜娄婆香  

《楞严经》：“坛前别安一小炉，以此香煎取香水，沐浴其炭，然令猛炽。”  

多伽罗香  

《释氏会要》曰：“多伽罗香，此云根香。多摩罗跋香，此云藿香、旃檀。”释云：“与乐，既白檀也，能治热病。赤檀能治风肿。”  

大象藏香  

《释氏会要》曰：“因龙斗而生，若烧其一丸，兴大光明，细云覆上。味如甘露，七昼夜降其甘雨。”  

牛头旃檀香  

《华严经》云：“从离垢出，若以涂身，火不能烧。”  

羯布罗香  

《西域记》云：“其树松身异叶，花果亦别。初采既湿，尚未有香。木干之后，循理而折之，其中有香。木干之后，色如冰雪。亦龙脑香。”  

薝卜花香  

《法华经》云：“须曼那华香、阇提华香、末利华香、罗罗华香、青赤白莲华香、华树香、果树香、旃檀香、沉水香、多摩罗跋香、多伽罗香、象香、马香、男香、女香、拘鞞陁罗树香、曼陁罗花香、殊沙华香。”  

辟寒香  

《述异记》曰：“丹丹国所出，汉武帝时入贡。每至大寒，于室焚之，暖气翕然而入，人皆减衣。”
