老子《妙真经》 


前言《道教义枢》曰：“尹生所受者，唯《道德》、《妙真》、《西升》等五卷。”当年老君西遂流沙，至涵谷关，为关令尹喜演《道德》两篇，上下两卷，论修身治国，戒刚守雌，挫锐解纷，行慈检谦下之道，成五千余言。尹喜又录老子谈论言旨为《西升记》，后人又改记为经，成《西升经》。《西升经》道藏中颇多记载，又多通行本。而《妙真》一经，却成佚文，世不复见。我好道甚笃，常诵《道德》一经。但多年寻觅《妙真经》而不可得，不能复见老君当年遗论，心中未免遗憾。清修之余，顺手翻阅《敦煌道藏》，却在无意中得见《无上秘要》中所引《妙真经》佚文，不由欣喜若狂，真是得来全不费功夫啊。观其经意，确有老子遗风。我不敢自秘，故录其文而成一篇，愿与诸道友共享。


梁光祥2007、4、8日编辑






一

道曰：一切万物，人最为贵。人能使形无事，神无体，以清静致无为之意，即与道合。




二

以大居小，以富居贫，处盛卑之谷，游大贱之渊。微为之本，寡为之根，恐惧为之宇，忧畏为之门。福者祸之先，利者害之源，治者乱之本，存者亡之根。上德之君质而无文，不视不听，而抱其玄，无心意若未生根，执守虚无而因自然。混沌为一，归于本根。

上意正于无形，理于无声，起福于未有，绝祸于未生，故莫知其名。下德则不然，高尊富贵，显荣好美，善乐功名，生祸而忧之，寇害而伐之，身辱而报之。生长有其力，布施有其福。事为其方，曲为其法。赏善罚恶则伪善诈忠，如此乃自谓功名。见与道反。




三

制杀生者天，顺性命者人也。非逆天者勿伐，非逆人者勿杀。故王法当杀不纵天贼，当活不活杀天德。为政如此，使后世条长禁苛，兴克德之本，德莫大于活也。

天之道，利而不害。圣人之道，为而不争。故与时争者昌，与人争者凶。是以有甲兵无所陈之，以其不争。夫不祥者，人之所不争；垢辱者，人所不欲。能受人所不欲，则足矣。得人所不争，则宁矣。

勇与敢者多权善决，安静乐能，傅国利民，不避疆大，威震百僚，摧倾境外。为政如此，得善之半。

柔于不敢者，柔弱损退，恐惧慎言，深思远虑，临事计患，务长宽和博施。为政如此，亦得善之半。

敢者，奉天顺地，莫神于至诚。仁以好施，义以制断，礼以凯敬，智以除害，信以立事，德以无大，赦人如赦于己，法人如法其子。为政如此，亦得善之善者也。




四

老子曰：天地媾精，阴阳自化，灾咎欲萌。淫于五色之变，视不见祸福之形；失于五音之变，听不闻吉凶之声；失于五味之变，言不中是非之情；贪于财货之变，虑不见邪正之倾。夫五色重而天下盲矣，五音调而天下聋矣，五味和而天下爽矣，珠玉贵而天下劳矣，币帛通而天下倾矣。是故，五色者陷目之锥，五音者塞耳之槌，五味者截舌之斧，财货者射身之矢。凡此数者，变而相生，不可穷极，难明易灭，难得易失。此殃祸之宫，患害之室。是以圣人服无色之色，听无声之声，味无味之味。名者身之害也，利者行之秽也。是以动为身税，为荣而得小，为善而得少。故有名之名，丧我之橐。无名之名，养我之宅。

视过其目明不居，听过其耳精泄漏，爱过其心神出去。牵于欲，事汲汲。遽为于利，动惕惕。惧结连党，友以自助。此非真也。虽非道意，虽得之天不佑也。

夫非其人而任之则废，非其事而事之则废，故代司杀者必受其咎，代大匠者必伤其手。有为者效情纵欲，快心极意。志贱强求贵，居贫强求富。离本向末，殃祸不救。

罪莫大于淫，祸莫大于贪，咎莫大于僭。此三者，祸之车也。小则亡身，大则残家。



五

动合天心，静得地意。无言而不从，谓之善也。善者，君子之所本，百行之所长，吉阳之所舍，万福之所往来，流而不滞，用而不绝，百王所不变易，俗人之所不易，上以顺天，下以顺人，成万物，覆载群生者，善也。



不识元首，不睹本根，诈天轻地，罔鬼欺神，属辞变意，抱嫌履疑，谓之不善。不善者，动与天逆，静与地反，言伤人物，默而害鬼。?

夫欺天罔地，轻侮鬼神，专己自是，动非圣人。当时虽善，恶气归流，事有邪伪而象真也，景烟类云而电不为之动。故天道不私人，人反行非天也，而自误耳！





六

贵坚刚强，轻忽喜怒。福善出于门，妖孽入于户。故舌耳为患，齿角不定。口舌者，患祸之宫，危亡之府。言语者，大命之所属，刑祸之所部。言出患入，言失身亡。故圣人当言而惧，发言而忧，常如临危履冰。




七

夫道德治之于身，则心达志通，重神爱气，轻物贱名，思虑不惑，血气和平，肌肤润泽，面有光莹，精神专固，身体轻强，虚实相成，鬓发润光，佼好难终。

治之于家，则父慈子孝，夫信妇贞，兄宜弟顺，九族和亲，耕桑时得，福实积殷，六畜繁广，事业修治常有余矣。治之于乡，则动合中和，睹正纲纪，白黑分明，曲直异理，是非自得，奸邪不起，威严尊显，奉上化下，公如父子，爱敬信向，上下亲喜，百姓和集，官无留负，职修名荣，没身不殆。

治之于国，则主明臣忠，朝不隐贤，士不妒功，邪不蔽正，谗不害公，和睦顺从，上下无怨，百官皆乐，万事自然，远人怀慕，天下向风，国富民实，不伐而强，宗庙尊显，社稷永康，阴阳和合，祸乱不生，万物丰熟，界内大宁，邻家讬命，后世繁昌，道德有余，与天为常。




八

夫水之为物，柔弱通也。平静清和，心无所操，德同天地，泽及万物，大无不包，小无不入，金石不能障，敝山陵不能壅塞。其避实归虚，背高趣下，浩浩荡荡，流而不尽，折冲漂石，疾于风矣。充大无疆，修远大道，始于无形，终于江海，升而为云，降而为雨，上下周流，无不施与，消而复息，生而复死。是故圣人去耳去目，归志于水，体柔守雌，去高就下，去好就丑，受辱如地，含垢如海，恬澹无心，荡若无己，变动无常，故能与天地终始。




九

道人图生，盖不谋名。衣弊履穿，不慕尊荣。胸中纯白，意无所倾。志若流水，居处市城。积守无为，乃能长生。

?


十

道曰：自然者，道之真也。无为者，道之极也。虚无者，德之尊也。淡泊者，德之宫也。寂嘿者，德之渊也。清静者，神之邻。精诚者，神之门。中和者，事之原。人为道，能自然者，故道可得而通。能无为者，故生可得而长。能虚无者，故气可得而行。能淡泊者，故志可得而共。能寂嘿者，故声可得而藏。能清静者，故神可得而光。能精诚者，故志可得而从。能中和者，故化可得而同。是故，凡人为道，当以自然而成其名。吾前以道授关令尹生，著道德二篇。将去，戒之曰：夫道，自然也，得之者知其自然，不得之者不知其所由然。譬犹若识音，不能深晓人心；知之口，不能言妙哉。道之绵绵，言不尽意，书不尽言，所以为子书之者，欲使子觉自然，得之后以自成。尹生曰：学自然，奈何?

道曰：无取，正气自居。无去，邪气自除。此非祷祠鬼神之道，非欲辟不清去不正。清静请命而命自延无期，此岂非自然哉?非吾异道之意，非吾独道也。道不自然兮，何道焉兮?无欲无为兮，道之所施兮。虚兮无兮，道安居兮。寂兮嘿兮，道之极兮。澹兮恬兮，德之渐兮。清兮静兮，神所宅兮。精兮诚兮，神所荣兮。中兮和兮，神所化兮。以无为而养其形，以虚无而安其神，以澹泊而存其志，以寂嘿而养其声，以清静而平其心，以精诚而存其志，以中和而存其神。安心游志，使若大水之自湛深。闲居静处，使若蛟龙之自蛰藏。怀虚而不虚，泥而不泥，使若南曜之忘虚也。化德存神，使若社稷之保光。立尊神明，使若宗庙之守处。使世不见我，若巨鱼之在大水。使人莫我知，若日出之光东。我之无穷，若大道之根相致，譬若山林大泽之自致禽兽虎狼，若深林广木之自致飞鸟百虫，若江湖之自致鱼虌蛟龙，若盛德之自致太平麒麟凤凰，若清静洁白之自致玉女芝英，若中和嘉瑞之自致吉祥，若灾异恶气之自致不祥祸殃。




十一

????道曰：虚而白者，吾宅也。道者质真无形，无有音声，非有言也。人欲傅于知道者，借言以通意，虚者天地之动也，白者神明之所居也。天地之初皆从道来，有气而未有形，法自然而白，白之中未有体也。




十二

道曰：故易而为一者，吾号也。言道未始而有，故谓之一。一即醇粹质真、无为杂糅，故谓之一。天得一以清而无不覆，地得一则宁而无不载。日月得一则明而无不照，真人法则之，浑形而为一则无一不能为，神明知而为一则与鬼神共化，视而为一则无不见，听而为一则无不闻，心通而为一则无不知。吾，我也；号，名也。人能浑其形而为一，即我之名号也。




十三

一道之为真乎，道有真一，真人所以轻举虚迹者，使群物自得玄，得一以生也。天不得一不能清，地不得一不能明，人不得一不能成，玄不得一不能生，非一不能承一，非一不能御万神、制万物，万物皆称为人，知一万事毕，不能知一，道不妄出。



十四

道曰：夫人为道，道身五藏者，皆思气之盛壮微妙，从虚无来，故实者不如虚也，有者不如无也，疾者不如迟也。


（完）